## Częste pytania i odpowiedzi

- **Czy mogę zmienić system operacyjny np. na Ubuntu/Debian?**
    
    Nie ma takiej możliwości. Jeśli chcesz mieć dostęp do kilkunastu różnych systemów operacyjnych, [przejdź na płatną ofertę Mikrusa](https://mikr.us).
    
- **Dlaczego Linux Alpine?**
    
    Ze względu na minimalny narzut na zasoby, system ten pozwala nam świadczyć usługę większej liczbie użytkowników. Z naszego doświadczenia wynika także, że Alpine powinien nadawać się do większości codziennych zastosowań. Masz nietypowe potrzeby? [Rzuć okiem na ofertę płatną](https://mikr.us).
    
- **Jeśli to oferta DARMOWA, to po co opłata aktywacyjna?**
    
    FROG nie został stworzony, aby przynosił zyski. Po odliczeniu VAT-u i PIT-u z opłaty aktywacyjnej zostaje niewiele, ale wystarczająco, jak na pokrycie kosztów serwera. Opłata ta służy do weryfikacji użytkownika. Posiadając Twoje dane z przelewu (nawet z Blika) możemy w razie problemów dochodzić swoich praw, a (gdy będzie to konieczne) z pomocą organów ścigania dojść do tego, kim jesteś. Niestety oferta darmowa to niezły wabik na mało rozgarniętych sieciowych wandali i trolli. Stąd to zabezpieczenie.
    
- **Czy mogę przenieść się na płatną ofertę?**
    
    Tak, jest taka możliwość. Po prostu kup odpowiedni (docelowy) serwer na stronie Mikrusa, a następnie wyślij maila do supportu (frog@mikr.us) z prośbą o migrację wszelkich danych na nową maszynę. Pamiętaj jednak, że adres IPv6, nazwa serwera i Twoje numery portów ulegną zmianie. Nie da się ich przenieść na płatną ofertę. Przeniesione zostaną jedynie dane i konfiguracja serwera.
    
- **Jak mam się połączyć z serwerem?**
    
    Potrzebujesz do tego dowolnego klienta SSH. Twoja nazwa użytkownika to **frog**, hasło jest w mailu powitalnym, a **najważniejsza rzecz, to numer portu - każdy użytkownik ma inny**.
    
- **Czy na serwerze dostępna jest aplikacja X?**
    
    To Ty jesteś adminem. Gdy ją zainstalujesz, to będzie dostępna 🙂
    
- **Czy na ofercie FROG działają dockery?**
    
    Tak. Pamiętaj jednak, że na początku musisz zainstalować Dockera (z repozytorium!) i uruchomić jego daemona.
    
- **Czy mogę postawić na FROG-u bota Discorda?**
    
    Tak! **O ile nie jest to bot muzyczny**, bo one podpadają pod usługi dźwiękowe/streamingowe, które są u nas zabronione. Boty tekstowe są w pełni OK.
    
- **Czy mogę skanować porty SWOICH maszyn? 🔥**
    
    **Absolutnie wszystkie skany portów są zakazane i powodują natychmiastowe usunięcie serwera. Zupełnie nie obchodzi nas, czy skanujesz swoją sieć, serwer kolegi, czy sieciowego CTF-a.**
    
- **Co się stanie, gdy założę drugi darmowy serwer?**
    
    Twój nowy serwer zostanie dość szybko usunięty. Jeśli sytuacja będzie się powtarzać, otrzymasz bana na usługi Mikrusa.
    
- **Z czego utrzymuje się ten projekt?**
    
    Mikrus w wersji darmowej nie zarabia na siebie i zarabiać nigdy nie będzie. Jest to usługa w 100% sponsorowana z prywatnych pieniędzy [Jakuba Mrugalskiego](https://mrugalski.pl). Celem projektu jest ułatwienie przyszłym adminom rozwoju w branży sysops/devops, a nie zarobek.
    
- **Jak długo będzie istniał projekt?**
    
    Projekt nie ma ustalonego czasu życia. Prawda jednak jest taka, że oferowanie darmowych usług to zajęcie skrajnie niebezpieczne, więc tak długo, jak żaden szaleniec nie zrobi czegoś naprawdę złego z darmowymi serwerami, tak długo planowane jest ich utrzymywanie.
    
- **Czy serwer FROG nadaje się do postawienia sesji/bota na IRC?**
    
    Sieć IRC jest niedostępna na darmowych serwerach.
    
- **Skąd nazwa FROG?**
    
    Nie wiem. Żaby są małe i fajne 🐸
    
- **Na jak długo dostanę darmowy serwer?**
    
    Serwer dostajesz dożywotnio (tak długo, jak projekt ‘Frog’ będzie istniał), ale **VPS-y, na które nikt nie logował się przez minimum 3 miesiące, będą usuwane (po uprzednim wysłaniu przypomnienia do właściciela).** Pojemność serwerów dedykowanych jest ograniczona, a docelowo zależy nam na obsłużeniu możliwie dużej liczby użytkowników. Nie możemy pozwolić sobie na hostowanie nieużywanych, **darmowych** VPS-ów. **Serwery z [oferty płatnej](https://mikr.us) nie są nigdy usuwane**, jeśli tylko opłacasz abonament.

[Wróć](..)
